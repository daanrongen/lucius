# Veldonderzoek

	Daan Rongen
	Afstudeerstudent Communication & Multimedia Design,
	minor Intelligent Environments, 
	focus op IoT-design en design-ethiek.
		
	Onder begeleiding van: Harold Konickx
	In opdracht van: Healthy Workers
	Onder supervisie van: Niels de Keizer & Boy Lokhoff

---
<div align="center">
<a href="https://github.com/daanrongen/delta/blob/master/library/design-brief.md">design-brief</a> || <a href="https://github.com/daanrongen/delta/blob/master/library/design-rationale.md">design-rationale</a> || <a href="https://github.com/daanrongen/delta/blob/master/library/literatuuronderzoek.md">literatuuronderzoek</a> || <a href="https://github.com/daanrongen/delta/blob/master/library/veldonderzoek.md">veldonderzoek</a>
</div>
---

In dit **veldverslag** beschrijf ik de belangrijkste bevindingen uit mijn onderzoek naar kantoormedewerkers en hun (zit)gedrag tijdens werkuren op kantoor.

{{TOC}}

## Interview kantoormedewerkers B.Amsterdam
Na het literatuuronderzoek ben ik bij B. Amsterdam in gesprek gegaan met kantoormedewerkers. Mijn doel was om tijdens een één-op-één gesprek meer te weten te komen over wat voor data kantoormedewerkers zouden willen ontvangen over hun (fysieke) werkomgeving en of ze bereid zijn in actie te komen om hun werkomgeving te verbeteren. Ik had ze het volgende scenario voorgelegd:

"Je werkt full-time in een kantooromgeving waar je geen ramen open kunt zetten, de verwarming centraal geregeld wordt en veel planten hebt staan. Er komt een bedrijf langs dat sensoren ophangt in elke ruimte. Ze zijn volledig transparant in hoe de technologie van de sensoren werkt. De sensoren zouden hypothetisch gezien alle natuurkundige en klimatologische omstandigheden kunnen meten.”

In totaal heb ik 14 respondenten geïnterviewd.

### Sensordata Werkomgeving
Het is mij opgevallen dat de respondenten niet erg creatief durven te zijn met het bedenken van sensoren die omgevingsstressoren kunnen meten. Populaire antwoorden waren: temperatuur, CO₂, luchtvochtigheid en metingen als "luchtvervuiling" en "zuurstofgehaltes", die onder luchtkwaliteit vallen. Uniekere antwoorden waren: lichtintensiteit, lichtkleur, lichtverdeling, geluid en akoestiek, de klimatologische omstandigheden om een plant mee te verzorgen, het aantal mensen op een plek (occupancy, reuring) en ergonomie (zithouding). Toen ik vroeg of ze zelf ook last hebben van de door hen eerder genoemde stressoren, bevestigden ze dit.

De informatie dient volgens bijna alle respondenten voornamelijk visueel te worden weergegeven. Sommigen geven aan grafieken te willen zien waarin waarden over tijd worden weergegeven met labels over welke waarden goed en slecht zijn. Anderen geven aan dat ze graag "meters" of spectra willen zien, waarop wordt weergegeven wat de huidige waarde is op een horizontale as, en direct gerelativeerd kan worden met wenselijke en onwenselijke waarden.

### Actie Ondernemen
“Stel dat je op de manier die je net hebt genoemd een "slechte" omgevingswaarde zou zien. Heb je de behoefte om direct actie te ondernemen om deze te verhelpen of te verminderen?"

Alle respondenten hebben aangegeven dat ze actie zouden ondernemen op het moment dat ze vanuit hun omgeving feedback krijgen dat er omgevingsstressoren aanwezig zijn, of binnenkort zullen zijn. De acties die ondernomen zouden worden verschillen echter:

**1. Passief (via superior):**
Vier van de veertien respondenten geven aan actie te ondernemen door naar een manager of ander verantwoordelijk persoon te stappen om een melding of klacht door te geven. Ze hebben het idee dat ze zelf niet in staat zijn om het probleem aan te pakken. Sommigen denken wel de capaciteit te hebben om de stressor te verhelpen, maar vinden dat zij alsnog niet het aangewezen persoon zijn om deze actie te verrichten.

**2. Passief (verplaatsing):**
Vijf respondenten hebben aangegeven zich te verplaatsen van de plek waar een stressor plaatsvindt of zal plaatsvinden. De reden dat deze respondenten dat de meest logische keuze vinden, is omdat ze er erg in geloven dat veel stressoren subjectief zijn. Het is dan niet ondenkbaar dat het individu in kwestie als enige last heeft van deze stressor. De respondenten menen dat In plaats van de omgeving aanpassen, dat ook van toepassing is op anderen, het ze beter lijkt om zelf een omgeving met minder stressoren op te zoeken.

**3. Actief:**
Vijf van de veertien ondervraagden geven aan zelfstandig actie te ondernemen. Een deel hiervan geeft aan dat ze hierbij ook juist de sociale context interessant vinden. "Samen verantwoordelijk zijn voor een aangename werkomgeving" is een doel dat ze willen bewerkstelligen. Sommigen geven echter wel aan dat ze graag eerst willen overleggen met de rest van de medewerkers of de stressoren unaniem worden ervaren.

### Conclusie
Er zijn verschillende manieren mogelijk om de informatie over deze omgevingsfactoren naar de gebruiker te brengen, het hangt af van workflow, urgentie en in hoeverre de kantoormedewerker actie kan ondernemen om comfort te optimaliseren. Kantoormedewerkers hebben verschillende standaarden van comfort, maar hebben moeite met deze standaarden uit te drukken.

Tot slot zijn niet alle kantoormedewerkers evenveel gebaat bij een oplossing waarbij ze zelf actie moeten ondernemen. Er zijn kantoormedewerkers die wel meer comfort willen, maar vinden dat hun werkgever hiervoor moet zorgen. Ook zijn er kantoormedewerkers die moeite hebben met inschatten of zij de enigen zijn die de omgevingsstressor ervaren, en om deze reden het probleem uit de weg gaan door zich te verplaatsen.

## Concept Validatie
Startend op 4 juni begin ik met het valideren van de huidige oplossing-richting. Het concept leunt nu op twee hypothesen, deze zijn:

Hypothese 1:
> **Door persoonlijk inzicht te geven in zitgedrag zijn kantoormedewerkers meer geneigd om verbetering aan te brengen in hun fysieke welzijn.**

Hypothese 2:
> **Kantoormedewerkers attenderen hun collega’s op hun zitgedrag als dit aantoonbaar ergonomisch-onverantwoord begint te worden.**

### Experiment 1: Inzichten Zitgedrag
Op het kantoor van FONK Amsterdam heb ik een vrijwilliger gevonden wiens zitgedrag ik mag bestuderen tussen maandag 4 juni en vrijdag 8 juni. Tussen 09:00 uur 's ochtends en 18:00 uur 's avonds zal ik bijhouden op welke momenten hij zit en hoe lang hij zit. Aan het einde van de werkdag gaan we gezamenlijk de inzichten doornemen. Ik zal hem dan de volgende vragen stellen:
1. Wat kun je mij vertellen over het onderstaande figuur? (*Usability vraag*)
2. Wat gaat er door je heen als je deze inzichten bekijkt?
3. Heb je de behoefte om deze inzichten vanaf nu elke dag te ontvangen?
4. Wat zou je nog meer willen zien in dit figuur met betrekking tot het zitgedrag dat je vandaag vertoond hebt?


#### Maandag 4 juni
- Zitpercentage: 72%
- Ben vond het zitpercentage hoger dan verwacht, hij dacht dat hij meer had gestaan dan dat.
- Ben geeft aan dat hij zich bewust is van de vermindering in bloedcirculatie bij een sedentaire houding en zegt soms behoefte te hebben aan wat sport op het midden van de werkdag, hij doet dit echter nooit.
- Ben geeft ook aan dat hij regelmatig timers gebruikt om regelmatig geattendeerd te worden op zijn zitgedrag. Hij zegt echter dat deze timers 'altijd ongelegen afgaan' en dat hij de tool daarom uit zet.

#### Dinsdag 5 juni
- Zitpercentage: 76%
- Ben zag direct het verschil tussen zijn zitgedrag op dinsdag en zijn zitgedrag van maandag. Hij zei dat hij maandag vaak langer zat, en vervolgens langer stond, terwijl hij op dinsdag over de hele dag vaak in periodes van 20 tot 40 minuten zat, en dan even stond.
- Ben gaf aan de dinsdag, ondanks dat hij percentueel meer heeft gezeten, een aangenamere dag vond wat betreft zitgedrag.
- Toen ik vroeg wat Ben graag nog meer zou willen zien in de visualisatie zei hij dat hij behoefte had aan een feature waarmee hij kon zien wanneer hij "te lang" zit. Ik heb hier onderzoek naar gedaan en het blijkt dat kantoormedewerkers na 30 minuten zitten even kort dienen te staan.

#### Woensdag 6 juni
- Zitpercentage: 76%
- Ben ging met last van zijn nek naar huis. Hij gaf aan dat dit werd veroorzaakt door zijn werk achter de computer. 
- Bij het opmaken van de data-visualisatie implementeerde ik de feature waarmee zichtbaar wordt dat er langer dan 30 minuten is gezeten. Ben zag direct dat ik "te lang zitten had toegevoegd" en hij zei dat hij zijn zitgedrag van de dinsdag nog steeds het meest wenselijk vond.
- Hij gaf aan niet erg tevreden te zijn over zijn zitgedrag van woensdag, mede door de last van zijn nek.
- Ben is om 12:20 gaan boksen in de boksruimte bij FONK.

#### Donderdag 7 juni
- Zitpercentage: 82%


![Observatie 1, Ben Groot](images/observatie-1-bengroot.png)

