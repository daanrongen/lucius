# Literatuuronderzoek

	Daan Rongen
	Afstudeerstudent Communication & Multimedia Design,
	minor Intelligent Environments, 
	focus op IoT-design en design-ethiek.
		
	Onder begeleiding van: Harold Konickx
	In opdracht van: Healthy Workers
	Onder supervisie van: Niels de Keizer & Boy Lokhoff

---

<div align="center">
<a href="https://github.com/daanrongen/delta/blob/master/library/design-brief.md">design-brief</a> || <a href="https://github.com/daanrongen/delta/blob/master/library/design-rationale.md">design-rationale</a> || <a href="https://github.com/daanrongen/delta/blob/master/library/literatuuronderzoek.md">literatuuronderzoek</a> || <a href="https://github.com/daanrongen/delta/blob/master/library/veldonderzoek.md">veldonderzoek</a>
</div>

---


In dit **literatuuronderzoek** beschrijf ik de belangrijkste bevindingen uit mijn onderzoek naar fysieke stressoren in kantooromgevingen.

{{TOC}}

## Vooronderzoek
In Nederland werken ruim 2.3 miljoen mensen in een kantooromgeving (Stijnenbosch, 2015). Dat is bijna eenderde van de complete beroepsbevolking van Nederland (CBS, 2015). Alhoewel het ziekteverzuim van de gemiddelde Nederlandse kantoormedewerker lager ligt dan bij andere sectoren, is het alsnog niet de meest gezonde werkomgeving om langdurig in te werken. Sterker nog, de kantoortuin is funest voor de mentale gezondheid (van Agteren, 2018). Dit heeft te maken met de hoeveelheid stressoren die aanwezig zijn in de werkomgeving. Stressoren zijn impulsen waarbij het vrijkomen van het stresshormoon wordt bevorderd (Ontstressen.net, n.d.). Deze impulsen kunnen onderverdeeld worden in fysiologische stressoren, zoals kou, (rug)pijn en lawaai, en psychologische stressoren zoals nare herinneringen of slechte relaties met mensen om ons heen. Meer dan een miljoen Nederlandse kantoormedewerkers kampen met burn-out klachten en 36% van al het werk-gerelateerde ziekteverzuim wordt veroorzaakt door stress. Van al deze medewerkers die kampen met stress, vormt de groep jonge medewerkers (leeftijd 25 tot 35 jaar) de grootste groep (TNO, n.d.). Buiten het feit dat het een grote kostenpost is voor bedrijven en dat het bijzonder vervelend is voor de medewerkers, kunnen gevolgen van een ongezonde werk-omgeving ook nog langdurige effecten met zich meebrengen die later in, of zelfs na het beroepsleven, consequenties hebben op zowel de mentale als fysieke gezondheid van de kantoormedewerker. Het is dan ook niet gek dat sinds het begin van de eenentwintigste eeuw de leus "stress op het werk is beroepsziekte nummer één" steeds bekender is geworden.

MKB heeft in samenwerking met Menzis een ‘bedrijfs-gezondheidscheck’ ontwikkeld en laat deze afleggen bij talloze bedrijven. Het doel van de check is om alle bedrijven te laten streven naar gezond en fit personeel en aan te moedigen om te investeren in de gezondheid van de werknemers. Voor de directie van deze bedrijven is het namelijk een win-win om hun personeel zo gezond mogelijk te houden: een toename in productiviteit en een afname in ziekteverzuim. Naast de bedrijfsgezondheidscheck maakt MKB namelijk ook berekeningen hoeveel een zieke werknemer kost per dag voor het bedrijf. Bij hun berekeningen staat het gemiddelde op €410 per dag per zieke werknemer (Klees, 2017). Al met al is het dus bijzonder lucratief om te investeren in welzijn. Het probleem ligt echter bij maatwerk. Welzijn is complex en kan alleen verbeterd worden als er eerst kritisch wordt gekeken naar wat er daadwerkelijk fout gaat in de werkomgeving. Zoals eerder genoemd vertakken de impulsen die invloed hebben op welzijn zich in fysiologische en psychologische stressoren. Beide vertakkingen vergen twee compleet verschillende maatregelen.

Er hebben in de afgelopen decennia veel onderzoeken plaatsgevonden naar welzijn van werknemers in een kantooromgeving. De eerdergenoemde fysiologische stressoren worden voornamelijk veroorzaakt door factoren uit de fysieke werkomgeving. In het meest recente psychologie-onderzoek van de Hanzehogeschool Groningen is gebleken dat voornamelijk de factoren ergonomie, klimaat, licht en geluid de grootste invloed hebben op fysiologische stressoren in de kantooromgeving (Smid, 2016). Het blijkt dat indirecte omgevingsstressoren als klimaat, licht en geluid invloeden hebben op de capabiliteit om cognitieve acties te verrichten, vermoeidheid, alertheid, concentratie en het melatonine-huishouden van de kantoormedewerker. Directe fysieke stressoren, zoals ergonomie, dragen bij aan skeletvergroeiingen en de ontwikkeling van hart- en vaatziekten bij langdurig gebrek aan fysieke activiteit en het aannemen van een ergonomisch onverantwoorde zithouding.

## Literatuuronderzoek
Om de stressoren in de kantooromgeving in kaart te kunnen brengen heb ik een literatuuronderzoek gedaan. De onderzoeksvragen die ik geformuleerd zijn als volgt:

- Wat maken omgevingsfactoren in de kantooromgeving tot stressoren?
- Wat zijn de voornaamste omgevingsstressoren in een kantooromgeving?
- Wat zijn de invloeden van deze stressoren op het welzijn van de kantoormedewerker?
- In hoeverre kunnen stressoren individueel verschillen per medewerker?

### Ergonomie
Ergonomie wordt officieel gedefinieerd als de wetenschappelijke studie van de mens in relatie tot haar fysieke omgeving. Het is afgeleid van de Griekse woorden 'ergon' (werk) en 'nomos' (wet) en dient de veiligheid en gezondheid van mensen die arbeid verrichten te waarborgen. Zoals in de inleiding vermeld werd, is er een toename in het aantal kantoormedewerkers.

Bij een test waar 6.329 Amerikaanse participanten gemiddeld 13,9 uur per dag een 'Actigraph' hebben gedragen om fysieke activiteit mee te monitoren, is gebleken dat volwassenen gemiddeld 54,9% van de dag zitten (7,7 uur per dag) (Matthews et al, 2008). Kantoormedewerkers brengen op een werkdag gemiddeld 77,0% van de tijd zittend door, terwijl ze op werkdagen buiten werktijden 63,0% van de tijd zitten. Op niet-werkdagen zit dezelfde groep gemiddeld 62,9% van de tijd. In de kantooromgeving wordt langdurige sedentaire tijd als normaal beschouwd, sterker nog, de omgeving is hier volledig op ingesteld. Bij toekomstige werkomgevingen zouden voorschriften en initatieven om gezondheid te bevorderen omtrent sedentaire beroepen aangemoedigd moeten worden (Thorp et al, 2012).

Door te lang in een ergonomisch-onverantwoordelijke houding te zitten ontwikkelen mensen muskoskeletal disorders (MSD's), ook wel skeletvergroeiingen. MSD's vormen de grooste categorie van werkgerelateerd letsel. Er vindt een toename plaats in het aantal werknemers met pre-existing MSD's op het moment dat ze het werkveld betreden. In 1995 was het percentage werkers met een MSD 21%, in 2000 was dit 35% en in 2015 48% (Middlesworth, n.d). MSD's zijn echter te voorkomen. In de eerste helft van de twintigste eeuw heeft er veel onderzoek plaatsgevonden naar ergonomie in de werkomgeving. Op basis van deze onderzoeken is de "ergonomisch-verantwoordelijke zithouding" vastgesteld. Waarbij werkers met een rechte rug en rechte nek in hun stoel zitten. Dit remt wel de ontwikkeling van MSD's, maar voedt weer een volgend probleem.

De Schotse epidemioloog Jerry Morris onderzocht de correlatie tussen ‘sedentair werk’ en de ontwikkeling van dodelijke hart- en vaatziekten. Bij een onderzoek naar de doodsoorzaken van 3.800 Britse mannen die het grootste deel van hun leven full-time werkten, ontdekte Morris een significante correlatie tussen vermindering of absentie van fysieke activiteit en de ontwikkeling van gezondheidsproblemen (Morris, 1958). Door langdurig in dezelfde positie te zitten op een stoel, worden de bloedwegen aan de achterkant van de bovenbenen afgekneld door het zitoppervlak. Hierdoor neemt de druk op de bloedvaten toe, wat vervolgens kan leiden tot cardiovascular diseases, ook wel hart- en vaatziekten (Pandey, Usman, & Sushil, 2016). "Zitten is het nieuwe roken", stelt het UMC Utrecht. Er zijn nieuwe onderzoeken gedaan naar ergonomie op de werkomgeving en de uitspraken van het begin van de twintigste eeuw zijn deels gerectificeerd: ergonomisch zitten is goed, dynamisch zitten is beter. Het is daarom essentieel om een ergonomisch-verantwoordelijke zithouding aan te nemen tijdens het werk, maar gelijkertijd aan zo veel mogelijk fysieke activiteit toe te komen.

Ergonomie leeft altijd, niet alleen tijdens werkuren. Factoren als de hoeveelheid slaap en overige beweging buiten het kantoor dragen allemaal bij aan de algehele fitheid van het individu. Het is daarom belangrijk om slaapritmes, zitgedrag (SED) en zowel lichte (LPA) als gemiddelde tot zware fysieke activiteit (MVPA) te meten en inzichtelijk te maken. Technologische apparaten kunnen momenteel niet accuraat genoeg de menselijke activiteit over de gehele dag meten. In de toekomst dient elke 'quantified self' fitness-technologie te streven naar 24-uurs metingen (Rosenberger, 2016).

Meten en verbeteren gaan hand in hand. De gemeten data dient gekoppeld te worden aan interventies. In de Verenigde Staten hebben er onderzoeken plaatsgevonden naar interventies die de toename van MVPA in kantooromgevingen stimuleren. Gedrag-interventies kunnen gecategoriseerd worden in werkplek-interventies, mediale interventies en omgeving-interventies (Marcus, 2006). Op kantoren in de Verenigde Staten zijn fitness-toepassingen geplaatst. Deze interventie toonde echter niet erg doeltreffend te zijn en werden voornamelijk gebruikt door de kantoormedewerkers die aangaven al veel te sporten of andere redenen hadden om meer te bewegen (Marshall, 2004). Het plaatsen van fitness-apparaten in een kantoor is een voorbeeld van een werkplek-interventie. Bij een Canadese organisatie werden de kantoormedewerkers van vijf kantoorafdelingen voorzien van stappentellers en dagelijkse inzichten in hun loopgedrag. Van alle kantoormedewerkers heeft 59% elke dag hun inzichten bekeken. Slechts het tonen van de loop-inzichten zorgde er voor dat de kantoormedewerkers in vier weken tijd van gemiddeld 7.029 stappen per dag naar 10.480 stappen per dag zijn gegaan (Catherine, 2005). Het gebruiken van een online dienst die haar data haalt uit gedragen stappentellers is een voorbeeld van een mediale interventie. Tot slot is een interventie waarmee aangemoedigd wordt om de trap te gebruiken in plaats van de lift of roltrap een voorbeeld van een omgeving-interventie. Omgeving-interventies zijn vaak complex en hangen samen met veel variabelen waardoor het moeilijk is om te valideren of deze interventie-vorm goed werkt.


### Klimaat
Onder klimaat in de kantooromgeving beschouw ik binnentemperatuur (°C), luchtvochtigheid (%), de hoeveelheid CO₂-luchtdeeltjes in de lucht in vergelijking tot een miljoen luchtdeeltjes (ppm) en de hoeveelheid tVOC, vluchtige organische componenten, in vergelijking tot een miljard luchtdeeltjes (ppb). Deze vier onderwerpen kunnen gecategoriseerd worden onder thermisch comfort en luchtkwaliteit.

Een decennium geleden is geconcludeerd dat bij een temperatuur van 22 °C optimale productiviteit behaald kan worden (Helsinki Univeristy of Technology, 2006). Inmiddels zijn wetenschappers zich er van bewust dat objectieve binnentemperatuur weinig van waarde is. Het gaat natuurlijk om het comfort dat een individu haalt uit de ruimtelijke temperatuur. Gevoelstemperatuur, of thermisch comfort, is een indicator die aangeeft in hoeverre een individu de luchttemperatuur aangenaam vindt. Dit thermisch comfort is onderhevig aan zes variabelen. Van deze zes variabelen zijn er vier van invloed door de omgeving, en objectief te benaderen. Deze zijn: de lucht-temperatuur, stralings-temperatuur, luchtsnelheid en de luchtvochtigheid.

De overige twee variabelen zijn echter erg persoonlijk, dit zijn de hoeveelheid isolatie dat door de gedragen kleding wordt geboden en de metabolische warmte van het individu, die ook weer afhankelijk is van geslacht, gewicht, leeftijd, fitheid en mate van vermoeidheid (Health and Safety Executive, n.d.). In een recenter onderzoek naar binnenklimaten in gebouwen is gebleken dat de omringende lucht-temperatuur nauwelijks samenhangt met de uitvoering van werk en dat juist de gepercipieerde thermische tevredenheid wel een significante correlatie heeft met work performance. Daarbij komt ook dat het bieden van controle over thermische factoren in de werkomgeving positief werkt op de productiviteit en het welzijn van de werknemer (Tanabe, S, Masaoki, H & Naoe, N, 2015).

Luchtkwaliteit in binnenomgevingen kunnen gemeten worden aan de hand van CO₂-waarden. CO₂ wordt uitgedrukt in ppm (parts per million). In een recent experiment is gebleken dat kantoormedewerkers 50% slechter scoren bij het verrichten van cognitieve acties bij een CO₂-waarde boven de 1000 ppm, dan bij een waarde van 500 ppm (Brueck, 2017). Ook verschijnen er symptomen van vermoeidheid, hoofdpijn en gebrek aan concentratie bij CO₂-waarden boven de 1000 ppm. Kantoormedewerkers kunnen zelfs last krijgen van misselijkheid en duizeligheid bij CO₂-waarden boven de 1600 ppm. De ventilatiekracht en daarmee inherent de hoeveelheid CO₂ in de binnenlucht speelt een grote factor binnen het beruchte "Sick Building Syndrome" (SBS). De symptomen van het SBS zijn funest voor de productiviteit van het bedrijf en het welzijn van haar werknemers (Mens en Gezondheid, 2015).

### Licht
Licht bestaat uit een kleurenspectrum en elke lichtkleur in dit spectrum wordt uitgedrukt in kelvin (K). Het iconische kleurenspectrum kennen we van de regenboog en de album cover van Pink Floyd's Dark Side of the Moon. De menselijke biologische klok is zodanig geëvolueerd dat we een bepaalde afhankelijkheid hebben opgebouwd naar deze kleuren in het lichtspectrum. Onze klok is zo ingesteld dat de mens in de ochtend kleurtemperaturen van 2700K prefereren, dit zijn voornamelijk rode en oranje kleurtinten. Aan het einde van de ochtend is het van belang om een mens bloot te stellen aan witte en blauwe kleurtinten vanaf 4000K en naarmate de middag begint de kleurtinten richting de 6500K te laten veranderen. Dit resulteert in een toename van alertheid en het behoud van concentratie. Richting het einde van de middag zijn gele en oranje kleurtinten wenselijk, deze bevorderen prestatie. Aan het einde van een dag, voordat het donker wordt, heeft de mens weer behoefte aan rode lichtkleuren om tot ontspanning te kunnen komen (SLE, 2017). Het negeren van de behoefte aan deze ritmes, en dus hele dagen lang blootgesteld worden aan een non-dynamische lichtbron, brengt het melatonine-huishouden uit balans. Een van de bekendste symptomen van een verstoorde melatonine-huishouding is depressie. Voor veel wetenschappers is dit ook de verklaring van het fenomeen “winterdepressie".

Licht bestaat uit knipperingen. De hoeveelheid Herz (Hz) bepaald de constantheid van het signaal. De intensiteit van het licht dat op een oppervlakte schijnt wordt uigedrukt in lux. Het is in Nederland vastgelegd in de Arbeidsomstandighedenwet onder de norm "lux-waarden" dat een kantooromgeving minimaal 500 lux moet bieden op de werkplek. Dit geldt ook voor vergaderruimtes. In gangen, archief-ruimtes en kantines mag de lux-waarde echter 150 zijn (Lumeco Light Solutions, n.d.). Te weinig verlichting betekent dat er minder visuele informatie vanuit het oog naar het brein gestuurd kan worden, en dat er meer inspanning geleverd moet worden voor een taak. Bij te veel licht kan het oog juist veel informatie uit het complete zichtveld halen, waardoor een information overload kan ontstaan. Beide gevallen dragen bij aan de ontwikkeling van stress.

### Geluid
Geluid is de oscillatie van druk dat wordt overgedragen door een 'medium'. Dit medium kan een vaste, vloeibare of gasvorm hebben. Het bekendste medium waar deze trillingen doorheen reizen is zuurstof in gasvorm. Geluid heeft altijd een verzender, medium en ontvanger. In een scenario waar een kantoormedewerker geconcentreerd zit te werken, en er een collega muziek wilt luisteren is de speaker de verzender, zuurstof het medium en het oor van de medewerker de ontvanger. Afhankelijk van het volume dat de speaker uitzendt, de afstand tussen de verzender en de ontvanger, de hoeveelheid geluidsabsorptie die in de ruimte plaatsvindt en eventuele gehoorbescherming die de ontvanger draagt, wordt de concentratie van de medewerker wel of niet doorbroken. Geluid is een van de grootste stoorzenders in een kantooromgeving. Het meest wenselijke geluidsniveau is echter een punt waar veel medewerkers van mening verschillen. Het is echter wel gebleken dat "ergernis" door geluid de meest significante afname in werk-productiviteit draagt. Op het moment dat er sprake is van ergernis door geluid, spreekt men van "noise pollution". Dit is het resultaat van een slechte verhouding tussen verzender, medium en ontvanger in het omgevingsgeluid. Noise pollution op kantoren zorgt voor een flinke afname in productiviteit, zwakkere learning curves, moeite van het opnemen van nieuwe informatie, moeite met het ophalen van geheugen en het afbreken van concentratie. Geluid wordt uitgedrukt in decibel (dB), maar er is een gestandaardiseerd equivalent voor het menselijk oor en dat is dBA. Het geadviseerde geluidsniveau voor in kantoren, gebaseerd op optimale productiviteit en concentratie, is 45 dBA. Het gemiddelde geluidsniveau in kantoren in Nederland is echter 54 dBA (Mize, 2016).

## Bronnenlijst
1. Dhr Stijnenbosch, M. H. 2015, Ontwikkelingen op de Kantorenmarkt in Nederland, geraadpleegd op 28-03-2018, verkregen via: NVM Openbaar.
2. CBS, 13-02-2015, Beroepsbevolking Nederland, geraadpleegd op 28-03-2018, verkregen via: CBS.
3. Van Agteren, 08-01-2018, De kantoortuin is funest voor de mentale gezondheid, geraadpleegd op 3-05-2018, verkregen via: AD.
4. Ontstressen.net, n.d. Wat zijn stressoren? geraadpleegd op 28-03-2018, verkregen via: Ontstressen.net.
5. TNO, n.d. Factsheet Werkstress. geraadpleegd op 29-03-2018, verkregen via: Monitor Arbeid TNO.
6. Klees, 11-10-2017, Zieke werknemer kost 200 tot 400 euro per dag, geraadpleegd op 28-04-2018, verkregen via: MKB Service Desk.
7. Smid, E, 6-06-2016, Stress in relatie tot de fysieke werkomgeving, geraadpleegd op 28-04-2018, verkregen via: Hanze Hogeschool.
8. Matthews C.E, Chen, K.Y, Freedson, P.S, Buschowski, M.S, Beech, B.M, Pate, R.R, Troiano, R.P, 25-02-20-8, Amount of Time Spent in Sedentary Behaviors in the United States, 2003–2004, geraadpleegd op 11-06-2018, via: Oxford Academic.
9. Thorp, A.A, Healy, G.N, Winkler, E, Clark, B.K, Gardiner, P.A, Owen, N, Dunstan, D.W, 26-10-2012, Prolonged sedentary time and physical activity in workplace and non-work contexts: a cross-sectional study of office, customer service and call centre employees, geraadpleegd op 11-06-2018, verkregen via: BioMedCentral.
10. Middlesworth, M, n.d. The Definition and Causes of MSDs, geraadpleegd op 03-04-2018, verkregen via: Ergo Plus.
11. Morris, J.N, 20-12-1958, Coronary Heart Disease and Physical Activity of Work, geraadpleegd op 21-05-2018, via: British Medical Journal.
12. Pandey, A, Usman, S, % Sushil, G, 01-08-2016 Continuous Dose-Response Association Between Sedentary Time and Risk for Cardiovascular Disease, geraadpleegd op 03-04-2018, verkregen via: Jamanetwork
13. UMC Utrecht, n.d. Zitten is het Nieuwe Roken, geraadpleegd op 03-04-2018, verkregen via: UMC Utrecht.
14. Rosenberger, M.E, Buman, M.P, Haskell, W.L, McConell, M.V, Carstensen, L.L, 03-03-2016 24 Hours of Sleep, Sedentary Behavior, and Physical Activity with Nine Wearable Devices, geraadpleegd op 11-06-2018, verkregen via: NCBI.
15. Marcus, B.H, Williams, D.B, Dubbert, P.M, Sallis, J.F, King, A.C, Yancey, A.K, Franklin, B.A, Buchner, D, Daniels, S.R, Claytor, R.P, 11-12-2006, What We Know and What We Need to Know: A Scientific Statement From the American Heart Association Council on Nutrition, Physical Activity, and Metabolism (Subcommittee on Physical Activity); Council on Cardiovascular Disease in the Young; and the Interdisciplinary Working Group on Quality of Care and Outcomes Research, geraadpleegd op 11-06-2018, verkregen via: Circulation.
16. Marshall, A.L, Owen, N, Bauman, A.E, 06-04-2004, Mediated approaches for influencing physical activity: update of the evidence on mass media, print, telephone and website delivery of interventions, geraadpleegd op 11-06-2018,  verkregen via: Journal of Science and Medicine.
17. Catherine, B, Chan, D, Ryan, D.A.J, Tudor-Locke, C, 10-12-2005, Health benefits of a pedometer-based physical activity intervention in sedentary workers, geraadpleegd op 10-06-2018, verkregen via: Science Direct.
18. Helsinki Univeristy of Technology, 2006, The Optimal Office Temperature, geraadpleegd op 30-03-2018, via: PGI.com.
19. Health and Safety Executive, n.d., Thermal Comfort: The Six Basic Factors, geraadpleegd op 30-03-2018, verkregen via: hse.gov.uk.
20. Tanabe, S, Masaoki, H &amp; Naoe, N, 23-09-2015, Workplace Productivity and Individual Thermal Satisfaction, geraadpleegd op 02-04-2018, verkregen via: Science Direct.
21. Climate Central, 27-09-2016, The World Passes 400 PPM Threshold. Permanently, geraadpleegd op 02-04-2018, verkregen via: Climate Central.
22. Australian Government, 01-07-2007, Department of the Environment and Energy: Total Volatile Organic Compounds, geraadpleegd op 03-04-2018, verkregen via: NPI Australian Government.
23. Brueck, H, 10-11-2017, The Air You Breathe in your Office Can Have Major Impacts on your Performance, geraadpleeegd op 03-04-2018, verkregen via: Business Insider.
24. Mens en Gezondheid, 26-10-2015, Oorzaken en Symptomen Sick Building Syndrome, geraadpleegd op 03-04-2018, verkregen via: Gezondheid InfoNu.
25. SLE, 2017, Human Centric Lighting for Offices, geraadpleegd op 04-05-2018, verkregen via: SLE.
26. Lumeco Light Solutions, n.d. Luxwaarden voor verschillende toepassingen. geraadpleegd op 29-03-2018, verkregen via: Lumeco.
27. Mize, C, 11-05-2016. The Optimal Office Temperature, geraadpleegd op 29-03-2018, verkregen via: PGI.
28. Leder, S et al, 23-02-2015, Effects of office environment on employee satisfaction: a new analysis, geraadpleegd op 03-04-2018, verkregen via: Taylor & Francis Online.