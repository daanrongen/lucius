# Groenlicht Presentatie

Daan Rongen
Afstudeerstudent Communication & Multimedia Design,
minor Intelligent Environments, focus op IoT-design en design-ethiek.

Onder begeleiding van: Harold Konickx
In samenwerking met: Healthy Workers
Met dank aan: Govert Flint, Nick Rovroy en Niels de Keizer

Volg de progressie op [daanrongen.github.io/momentum](https://daanrongen.github.io/momentum/) en lees de [design brief](img/design-brief-compressed.pdf) voor het volledige literatuuronderzoek en ontwerpproces.

---

<div align="center">
<a href="https://github.com/daanrongen/momentum/blob/master/library/design-brief.md">design-brief</a> || <a href="https://github.com/daanrongen/momentum/blob/master/library/design-rationale.md">design-rationale</a> || <a href="https://github.com/daanrongen/momentum/blob/master/library/literatuuronderzoek.md">literatuuronderzoek</a> || <a href="https://github.com/daanrongen/momentum/blob/master/library/veldonderzoek.md">veldonderzoek</a>
</div>

---

## Productbiografie
- [x] Design Brief
	- [x] Introduction
	- [x] Healthy Workers
	- [x] Opdracht
	- [x] Stakeholders
	- [x] Context
	- [x] Design Challenge
	- [x] Productvisie
- [x] Onderzoek
	- [x] Onderzoeksvraag
	- [x] Deelvragen
	- [x] White papers met aantekeningen
	- [x] Interview Mariska van de Kaa
	- [x] Observatie Ben de Groot
	- [x] Interview Ben de Groot
- [ ] Inzichten
	- [ ] Job stories
	- [ ] User Requirements
- [ ] Productontwikkeling
	- [ ] Schetsen
	- [ ] Iteraties
	- [ ] Expert Review Jasper van Bunschoten (UX/UI)
	- [ ] Expert Review Govert Flint (BUOY ACTUATOR)
	- [ ] Expert Review Nick Rovroy (3D ADD-ON)
- [ ] Validatie
	- [ ] Job Stories
	- [ ] Usability

---
## Design Rationale

- [ ] Fysiek Product
- [ ] Web-applicatie
- [ ] Sociaal-cultureel aspect

---
## Presentatie

- [ ] Healthy Workers
	- [ ] Missie
	- [ ] Product
	- [ ] Opdracht
- [ ] Probleem

## Design Brief

### Introduction
In het begin van de 20ste eeuw werd voor het eerst lean management toegepast om kantoormedewerkers zo min mogelijk tijd en energie te laten steken in alle processen die niet zouden bijdragen aan hun functie. Elke medewerker kreeg een bureau met lades, een eigen stoel en alle materialen die ze nodig hadden. Ook werden er plattegronden gemaakt met daarin divisies en afdelingen.  Met deze ontwikkelingen werd de "Modern Efficiency Desk" geïntroduceerd (Van De Kaa, M. 2018 [^Van De Kaa, M. (2018) Interview met Mariska van de Kaa over de zitcultuur in moderne kantooromgevingen]). Inmiddels, honderd jaar later, bestaan er veel verschillende interpretaties van de kantooromgeving. Zo hebben we *open offices, team spaces, cubicles, private* of *shared offices, work lounges* en *meeting rooms*. Het enige aspect dat echter nooit is veranderd: de arbeid wordt altijd zittend verricht. Het RIVM heeft aangetoond dat de gemiddelde kantoormedewerker 10,1 uur op een dag zit. Kantoormedewerkers brengen op een werkdag gemiddeld 77,0% van de tijd zittend door, terwijl ze op werkdagen buiten werktijden 63,1% van de tijd zitten. Op niet-werkdagen zit dezelfde groep gemiddeld 62,9% van de tijd (RIVM, 2015 [^RIVM (2015) Factsheet Zitgedrag: https://www.google.com/url?sa=t&rct=j&q=&esrc=s&source=web&cd=2&ved=2ahUKEwjjsayegNbdAhUMvxoKHQZAAsoQFjABegQICBAC&url=https%3A%2F%2Fwww.rijksoverheid.nl%2Fbinaries%2Frijksoverheid%2Fdocumenten%2Fpublicaties%2F2017%2F06%2F07%2Ffactsheet-zitgedrag%2Ffactsheet-zitgedrag.pdf&usg=AOvVaw2_Xi-Bx5mShT-j0eCdmduW]). In de kantooromgeving wordt langdurige sedentaire tijd als normaal beschouwd, sterker nog, de omgeving is hier volledig op ontworpen. Door specialisten op dit gebied, voornamelijk mensendieck-deskundigen, is de oorzaak van deze 'zit-epidemie' in kantooromgevingen de zitcultuur. Deze zitcultuur brengt ernstige gezondheidsproblemen met zich mee. Zo kan gebrek aan fysieke activiteit leiden tot hart- en vaatziekten (Pandey, Usman, & Sushil, 2016 [^Pandey, A, Usman, S, % Sushil, G, 01-08-2016 Continuous Dose-Response Association Between Sedentary Time and Risk for Cardiovascular Disease]). Te lang in een ergonomisch-onverantwoordelijke zithouding werken leidt op den duur tot musculoskeletale aandoeningen, ofwel skeletvergroeiingen. Het bestrijden van deze zitcultuur zou zowel de gezondheid van werknemers verbeteren, als de ziektekosten voor het management verlagen. Bovendien correleert het fysiek welzijn van het werknemersbestand met de arbeidsproductiviteit van het bedrijf. Valt de "zit-epidemie", zoals het wordt genoemd, op te lossen met quick fixes zoals het zit-sta-bureau en de zitbal? Of ligt de oplossing in een gedragsverandering van het personeelsbestand om een ergonomisch-verantwoordelijke werkhouding aan te leren?

### Healthy Workers
Healthy Workers zet zich in om werknemerswelzijn te meten en te verbeteren bij grote corporate bedrijven. Naast het management bestaat het team uit developers, designers, onderzoekers en psychologen. Healthy Workers is nog jong, maar de start-up ondergaat een sterke groei. Door sensoren in kantoorruimtes te hangen verricht Healthy Workers objectieve metingen over de fysieke werkomgeving. Denk hierbij aan metingen over de binnentemperatuur, luchtkwaliteit en geluidsniveaus. Ook heeft Healthy Workers een web-app ontwikkelt die middels vragenlijsten subjectieve input van elke kantoormedewerker vraagt over hoe zij de werkomgeving ervaren. Denk hierbij aan vragen over hun relaties met collega's, of ze hun persoonlijke leerdoelen behalen en of ze zich op hun plek voelen bij het bedrijf. Healthy Workers noemt zichzelf een bedrijfs-'thermometer'. Ze verrichten metingen, analyseren de resultaten, delen de inzichten met het management en doen suggesties voor hoe de werkomgeving verbeterd kan worden waardoor het werknemerswelzijn zal stijgen. Ook is Healthy Workers vervolgens aangesloten bij interventiepartijen die deze verbeteringen kunnen implementeren. De interventies worden gevalideerd op haar rendabiliteit. Dit proces wordt herhaald totdat het personeelsbestand aantoonbaar meer bevlogen is. De voornaamste doelen van Healthy Workers zijn het laten stijgen van bevlogenheid en productiviteit van werknemers, bedrijven aantrekkelijk maken voor talenten en deze ook binnen houden en het verminderen van ziekteverzuim en gezondheidsklachten.

### Opdracht en Stakeholders
Healthy Workers verricht objectieve en subjectieve metingen en biedt interventie-mogelijkheden ter verbetering van het werknemerswelzijn. In maart 2018 benaderden ze mij met de opdracht om een technologie te ontwerpen om fysiek welzijn in kantooromgevingen zowel te meten als te verbeteren. Bij interventies in kantooromgevingen zijn er twee stakeholders van groot belang: de kantoormedewerkers en de directie. 

#### Kantoormedewerkers
Kantoortuinen zijn funest voor de gezondheid. In Nederland werken ruim 2.3 miljoen mensen in een kantooromgeving (Stijnenbosch, 2015 [^Dhr Stijnenbosch, M. H. (2015), Ontwikkelingen op de Kantorenmarkt in Nederland]). Dat is bijna eenderde van de complete beroepsbevolking van Nederland (CBS, 2015). Deze kantoormedewerkers kampen met informatie-vervuiling die voor een groot deel onbewust wordt veroorzaakt door omgevingsstressoren (Smid, 2016 [^Smid, E, 6-06-2016, Stress in relatie tot de fysieke werkomgeving]). Omgevingsstressoren zijn alle prikkels uit de fysieke omgeving die het vrijkomen van het stresshormoon bevorderen (Ontsressen.net, n.d. [^Ontstressen.net, n.d. Wat zijn stressoren?]). "Stress is beroepsziekte nummer één" en skeletvergroeiingen door een langdurige sedentaire houding is het grootste werkgerelateerde letsel op de arbeidsvloer. De gezondheidsklachten die ontstaan door en tijdens het werk op het kantoor kunnen zelfs na de carrière van de kantoormedewerker nog nare consequenties met zich meebrengen. Het is van groot belang voor de gezondheid van de kantoormedewerker dat er interventies plaatsvinden die het welzijn centraal stellen.

#### Directie/management
Door alle impulsen die kantoormedewerkers op zich af krijgen in de vorm van omgevingsstressoren, neemt het concentratie-vermogen, de bevlogenheid en de learning-curve significant af. Deze afnames zijn funest voor de productiviteit van het personeelsbestand. Gelijkertijd neemt door stress en lichamelijke klachten het ziekteverzuim toe, wat de kosten voor het bedrijf doet oplopen. Het management heeft dus baat bij het optimaliseren van de gezondheid van haar personeel en er zijn steeds meer bedrijven die dit inzien. Gezonde werknemers maken een gezond product. Het is echter erg moeilijk om te analyseren wat de gezondheidsproblemen precies aanwakkert en waar de *biggest wins* behaald kunnen worden met betrekking tot welzijn. Daarom is het van belang om nauwkeurig te meten om de pijnpunten in de kantooromgeving te kunnen aanwijzen. Ook dienen de metingen na het installeren van een interventie voortgezet te worden om het succes van de interventie te valideren.

### Context
Steeds meer werkenden verrichten hun werk zittend, voornamelijk in kantooromgevingen. Door te lang in een ergonomisch-onverantwoordelijke houding te zitten ontwikkelen mensen musculoskeletale aandoeningen, ook wel skeletvergroeiingen. Musculoskeletale aandoeningen vormen de grooste categorie van werkgerelateerd letsel. In 1995 was het percentage werkers met een musculoskeletale aandoeningen 21%, in 2000 was dit 35% en in 2015 48% (Middlesworth, n.d [^Middlesworth, M, n.d. The Definition and Causes of MSDs]). Ook is er een significante correlatie tussen sedentair werk en de ontwikkeling van hart- en vaatziekten (Pandey, Usman, & Sushil, 2016 [^Pandey, A, Usman, S, % Sushil, G, 01-08-2016 Continuous Dose-Response Association Between Sedentary Time and Risk for Cardiovascular Disease]). De Schotse epidemioloog Jerry Morris onderzocht de correlatie tussen sedentair werk en de ontwikkeling van dodelijke hart- en vaatziekten. Bij een onderzoek naar de doodsoorzaken van 3.800 Britse mannen die het grootste deel van hun leven full-time werkten, ontdekte Morris een significante correlatie tussen vermindering of absentie van fysieke activiteit en de ontwikkeling van gezondheidsproblemen (Morris, 1958 [^Morris, J.N, 20-12-1958, Coronary Heart Disease and Physical Activity of Work]). Langdurig zitten reduceert de fysieke activiteit van het individu tot het minimum, dit heeft invloed op de bloedsomloop. Om het fysiek welzijn van kantoormedewerkers te verbeteren dient dus fysieke activiteit gestimuleerd te worden.

Er dient een interventie toegepast te worden die de fysieke activiteit van de kantoormedewerker laat toenemen. Het management zal eisen dat deze interventie geen negatieve invloed zal hebben op de productiviteit van de werknemer. Een fitness-apparaat, bijvoorbeeld, als interventie zal daarom niet snel de voorkeur krijgen. De interventie dient naadloos geïmplementeerd te kunnen worden in de werkplek van de kantoormedewerker: zogenaamd activerend meubilair. Er zijn inmiddels veel voorbeelden van activerend meubilair, zo komen de zit-sta bureaus steeds vaker voor in kantooromgevingen. Ook zitmeubel-interventies zoals de zitbal en de deskbike zijn inmiddels bekend voor een groot deel van de Nederlandse kantoormedewerkers. Om te kunnen valideren of deze interventies goed geïmplementeerd kunnen worden in de werkomgeving dient de werkdag van de kantoormedewerker geschetst te worden. De relatie die de kantoormedewerker heeft met haar zitmeubel is erg simpel: het zitmeubel voorziet de kantoormedewerker van langdurig zitcomfort zodat de medewerker geconcentreerd kan werken. Een conventionele bureaustoel is exact op dit beeld ontworpen: langdurig comfort ten behoeve van productiviteit. Het probleem is echter dat fysieke activiteit niet of nauwelijks wordt gestimuleerd in de stoel. Een deskbike daarentegen is wel bevordelijk voor de fysieke activiteit, maar levert weer in op langdurig zitcomfort. Idealiter bezit een activerend zitmeubel over drie kwaliteiten: het stimuleren van fysieke activiteit, het bieden van comfort en het faciliteren van productiviteit. 

Met alleen activerend zitmeubilair is het probleem echter nog niet opgelost. Om de zitcultuur tegen te gaan zou een zitmeubel ontwikkelen waar hypothetisch oneindig op gezeten zou kunnen worden natuurlijk niet de oplossing zijn. Volgens mensendieck-deskundigen ligt de oplossing op de zitcultuur bij dynamisch werken: een frequente en efficiënte afwisseling tussen zitten, staan en bewegen (Van De Kaa, M. 2018 [^Van De Kaa, M. (2018) Interview met Mariska van de Kaa over de zitcultuur in moderne kantooromgevingen]). Dit vergt een gedragsverandering. Kantoormedewerkers dienen aan te leren om regelmatig op te staan en in ritmes te werken. Volgens de wetten van psychologie is gedrag niets anders dan het voortzetten van geconditioneerde processen: iets dat is aangeleerd. Hoe leert men iets aan? In de gedragspsychologie schijnt het ASE-model daarvoor de hedendaagse standaard te zijn. Het ASE-model van De Vries is gebaseerd op de Theory of Planned Behavior (Ajzen, 1985) en de Social Learning Theory (Bandura, 1986). De gedragspsycholoog stelt dat als een individu een positieve houding (Attitude) heeft jegens het gewenste gedrag, dit gedrag tevens een sociale norm is (Social Influence) en het gedrag behaald kan worden door vertrouwen in krachtdadigheid (Efficacy), de intentie omgezet kan worden in gedrag (Kenniscentrum Sport, 2015 [^Kenniscentrum Sport (2015). ASE-model: van attitude, sociale invloed en eigen-effectiviteit naar intentie tot gedrag. https://www.allesoversport.nl/artikel/ase-model-van-attitude-sociale-invloed-en-eigen-effectiviteit-naar-intentie-tot-gedrag/]). Attitude, Social Influence en Efficacy zijn dus de drie elementen in het realiseren van een gedragsverandering waarbij kantoormedewerkers een betere ergonomie omarmen in hun werkomgeving. 

Een houding naar gedrag staat voor een groot deel op bewustzijn. Het individu dient zich bewust te zijn dat het nu slecht gedrag vertoond en het nieuwe gedrag beter is. Deze vorm van zelf-reflectie op eigen gedrag is niet nieuw in de wereld van digitale technologie. De *Quantified Self*-trend komt veel voor in onze hedendaagse apparaten. Het kwantificeren van eigen gedrag is een mediale interventie. Een mediale interventie meet en toont gedrag, maar de verbetering moet vanuit intrinsieke motivatie van de gebruiker komen. In deze vorm van gedragsinterventie zal dus door middel van digitale technologie gedrag gekwantificeerd worden ter bevordering van bewustzijn van de gebruiker (Rosenberger, 2016 [^Rosenberger, M.E, Buman, M.P, Haskell, W.L, McConell, M.V, Carstensen, L.L, 03-03-2016 24 Hours of Sleep, Sedentary Behavior, and Physical Activity with Nine Wearable Devices]). Dit vervult ook gelijk een tweede doelstelling: de krachtdadigheid van de interventie. Door deze informatie op de lange termijn te tonen kan de gebruiker trends inzien en haar progressie bestuderen.


### Ontwerpvraag
> ##### Hoe kun je kantoormedewerkers leren dynamisch te werken door middel van een IoT-toepassing waarbij fysieke activiteit in de stoel wordt gestimuleerd en ergonomische informatie wordt vergaard zodat de gebruiker bewustzijn creëert op basis van deze inzichten.

#### Design Challenges
Om de ontwerpvraag op te delen in losse praktische uitdagingen heb ik de volgende design challenges geformuleerd:

| Design Challenge |
|:--|
| Hoe kun je middels een ergonomische interventie musculoskeletale aandoeningen afzwakken? |
| Hoe kun je middels een ergonomische interventie hart- en vaatziekten afzwakken? |
| Hoe kun je zitgedrag inzichtelijk maken door middel van digitale technologie zodat deze informatie systematisch gebruikt kan worden? |
| Hoe kun je fysieke activiteit inzichtelijk maken zodat kantoormedewerkers bewustzijn kunnen opdoen over hun zitgedrag? |
| Hoe kun je kantoormedewerkers attenderen op hun ergonomie wanneer deze onverantwoord wordt, zonder hun workflow te verstoren? |
| Hoe kun je een activerend zitmeubel voorzien van IoT-eigenschappen? |

### Productvisie
Een zitmeubel dat een frequente en efficiënte afwisseling tussen zitten en niet-zitten aanmoedigt. Het zitmeubel dient zowel een ergonomisch-verantwoorde zithouding aan te moedigen als in-chair movement te stimuleren. Op deze manier worden zowel musculoskeletale aandoeningen als hart- en vaatziekten afgeremd in het activerend zitmeubel. In het zitoppervlakte van het zitmeubel zit een druksensor. Deze data registreert de zitduur. Onder de zitting van het meubelstuk zit een gyroscoopsensor, deze registreert in-chair-movement. Het zitmeubel meet dus hoe lang er op een werkdag wordt gezeten en of er tijdens het zitten voldoende wordt beweging plaatsvindt. De data is zichtbaar in een web-app. Hierop kan de gebruiker het zitgedrag over de werkdag bekijken. De inzichten dienen bewustzijn te stimuleren. Tot slot dient de interventie een sociaal aspect te bevatten waardoor het belang van ergonomisch-verantwoord gedrag wordt opgenomen in de sociaal-culturele code van het bedrijf.

## Onderzoek

### De kantooromgeving en haar zitcultuur
In het begin van de twintigste eeuw werd er steeds meer nagedacht over economische efficiëntie. Onder de term 'wetenschappelijke bedrijfsvoering' introduceerde Frederick Taylor het Taylorisme (Chevez & Huppatz, 2017 [^Chevez, A., Huppatz, DJ. (2017). A short history of the office, the Conversation: http://theconversation.com/a-short-history-of-the-office-82000]). Taylor wilde door arbeidsstudies en -observaties prestatieverbeteringen bereiken. Aanhangers van deze stroming, vaak eigenaren van fabrieken en grote bedrijven, menen dat arbeid puur analytisch benaderd zou moeten worden. Ditzelfde principe werd voortgezet in het Fordisme, een door Taylorisme-geïnspireerde massaproductie management-theorie (Hounshell, D. 1984 [^Hounshell, David A. (1984), From the American System to Mass Production: The Development of Manufacturing Technology in the United States]). Door arbeidscomplexiteit en arbeidsintensiviteit te minimaliseren, stijgt de arbeidsproductiviteit en de productie-capaciteit. Ook werden destijds juist laag-opgeleide werkers aangenomen die voor hun simpele werk niet veel betaald zouden hoeven worden (Encyclopædia Brytannica, n.d. [^Encyclopædia Brytannica, n.d. Fordism: Economic History https://www.britannica.com/topic/Fordism]). Hierdoor was de productie bijzonder efficiënt. In 1917 schreef William Henry Leffingwell zijn boek "Scientific Office Management", waarin hij kantoortaken rationaliseerde en normaliseerde, tevens met het doel om arbeidsproductiviteit te doen stijgen (Leffingwell, 1917 [^Leffingwell, W. (1917). Scientific Office Management: https://books.google.com.au/books/about/Scientific_Office_Management.html?id=cSYKAAAAIAAJ&redir_esc=y]). Dit boek vormde vervolgens een fundament voor de toen-sterk-groeiende diensten-economie.

De vergelijking tussen een fabriek en een kantooromgeving lijkt in eerste instantie krom, maar zodra je de kantooromgeving abstraheert worden de overeenkomsten plotseling erg zichtbaar. Met de komst van de kantoren werd er een onderscheid gemaakt tussen de 'blue collar workers' in de primaire, of productie-economie en de 'white collar workers' in de tertiaire, of diensten-economie. Deze diensten-economie is echter niets anders dan intellectuele productie. De theorieën van Ford en Taylor zijn daarom evenveel van toepassing op de arbeidsprocessen in kantooromgevingen. In de Verenigde Staten werden dan ook de eerste verzekerings-, overheids-, commerciële kantooromgevingen ontworpen met als blauwdruk een Taylorisme-doordrongen ontwerp met orde, functie en eenvoud. Elke medewerker kreeg een werkplek toegewezen met een bureau, bureaustoel en benodigd werkgerij om de intellectuele productie mee te realiseren (Cagnol, R. 2013 [^Cagnol, R. (2013). A Brief History of the Office. Deskmag: http://www.deskmag.com/en/a-brief-history-of-the-workspace-coworking-Chicago-Architecture]). 

Met de komst van het digitale tijdperk vervormde de fysiek-intensieve machinale arbeid van het Fordisme in technisch- en sociaal-geschoolde arbeid in het zogeheten Post-Fordisme. In het Post-Fordisme zijn de 'machines' micro-elektronica-gebaseerde informatie- en communicatie-technologieën: computers (Jessop, n.d. [^Jessop, Bob. (n.d.) Post-Fordism and the State. https://www.cddc.vt.edu/digitalfordism/fordism_materials/jessop3.htm]). De kantooromgeving is veranderd in hoe wij die vandaag kennen: een ruimte met bureaus en computers. De omgeving van een individu heeft een grote invloed op het gedrag dat we vertonen. Het grootste deel van de taken die verricht worden in een kantooromgeving zijn computer-gerelateerd. Deze computer staat op een laag bureau en het is dan vanzelfsprekend dat een kantoormedewerker zittend aan het werk gaat. Zodra alle kantoormedewerkers zittend werken, wordt dit een norm en zodra dit een norm wordt gaan kantoormedewerkers meer zitten.

### Het doorbreken van de zitcultuur
Zitten is een norm en kantoormedewerkers doen het automatisch en onbewust. In de eerste helft van de twintigste eeuw is er veel onderzoek gedaan naar een ergonomisch-verantwoorde zithouding. Deze is inmiddels bekend: een rechte rug en nek, de knieën in een hoek van 90 graden en beide voeten plat op de vloer. Dit remt wel de ontwikkeling van skeletvergroeiingen, maar voedt weer een volgend probleem. Door langdurig in dezelfde positie te zitten op een stoel, worden de bloedwegen aan de achterkant van de bovenbenen afgekneld door het zitoppervlak. Hierdoor neemt de druk op de bloedvaten toe, wat vervolgens kan leiden tot hart- en vaatziekten (Pandey, Usman, & Sushil, 2016 [^Pandey, A, Usman, S, % Sushil, G, 01-08-2016 Continuous Dose-Response Association Between Sedentary Time and Risk for Cardiovascular Disease]). De ergonomisch-verantwoorde zithouding van eerder is dan ook deels gerectificeerd: ergonomisch zitten is goed, dynamisch zitten is beter. "The best posture is the next posture", is een bekende leus die werd geïntroduceerd in het begin van dit decennium. 

Het gezondste zitgedrag dat je kunt vertonen is continu in beweging blijven en een statische zithouding vermijden (Lumo Body Tech, 2013 [^Lumo Body Tech (2013) Your Best Posture is Your Next Posture: https://www.lumobodytech.com/blog/your-best-posture-is-your-next-posture/]). Tevens wordt geadviseerd om voor elk gewerkt uur in een kantoor minimaal vijftien minuten te staan (Schulte, 2015 [^Schulte, B. (2015) Health experts have figured out how much time you should sit each day, the Washington Post: https://www.washingtonpost.com/news/wonk/wp/2015/06/02/medical-researchers-have-figured-out-how-much-time-is-okay-to-spend-sitting-each-day/?utm_term=.3d633dc6e103]). Het ideale zitgedrag is hiermee gelijk in kaart gebracht. Allereerst is het van belang om niet langer dan 45 minuten zittend te werken. Als dit het geval is, wissel het dan af met éénderde van de gezeten tijd en houd het zitgedrag ritmisch. Als er gezeten wordt, probeer dan aan zoveel mogelijk *In-chair movement* te komen en voorkom een statische zithouding. Bij sprake van een statische zithouding, behoudt dan een ergonomisch-verantwoorde zithouding zodat er geen skeletvergroeiingen kunnen optreden.

In een onderzoek waarbij zittijden van kantoormedewerkers werden bijgehouden en getoond om bewustzijn te creëeren, is aangetoond dat het bieden van deze inzichten significant bijdraagt aan het verminderen van zittijd. (Hadgraft, et al, 2016 [^Nyssa T. Hadgraft, Genevieve N. Healy, Neville Owen, Elisabeth A.H. Winkler, Brigid M. Lynch, Parneet Sethi, Elizabeth G. Eakin, Marj Moodie, Anthony D. LaMontagne, Glen Wiesner, Lisa Willenberg, David W. Dunstan, Office workers' objectively assessed total and prolonged sitting time: Individual-level correlates and worksite variations]). Tevens is aangetoond dat activerend meubilair zowel de in-chair movement als het aantal opsta-momenten van kantoormedewerkers kan verhogen. Alhoewel de bewegingsintensiteit nog steeds lager is dan bij een staande houding, is het alsnog een lichtpuntje aan de horizon voor kantoormedewerkers (Grooten, et al, 2017 [^Wilhelmus Grooten, Äng Björn, Maria Hagstromer, David Conradsson, Håkan Nero, Erika Franszen (2017). Does a dynamic chair increase office workers' movements? – Results from a combined laboratory and field study. https://www.sciencedirect.com/science/article/pii/S0003687016302198#bib7]).


### Interview Mariska van de Kaa
**Q: Je focust je voornamelijk op de ergonomie van full-time kantoormedewerkers. Wat kun je me vertellen over deze groep? Wat zijn eigenschappen van de kantoormedewerkers?**

A: Ze zitten ontzettend lang. Er zijn net nieuwe cijfers van TNO naar buiten gekomen waaruit blijkt dat de gemiddelde Nederlander op een doordeweekse dag 10,1 uur zit. Dat is heel erg veel. Als je kantoormedewerkers zelf vraagt naar hun zitgedrag komen ze bij hun schatting vaak uit op 6 tot 8 uur. De professionals meten echter dat er 12 uur wordt gezeten, waarvan 4 uur thuis en 8 uur op werk. Op den duur ontwikkelen ze bijna allemaal klachten. 8 op de 10 kantoormedewerkers krijgt ooit last van nek-, schouder-, rug- of armklachten. De werkomgeving en hun werkhouding spelen hier een essentiële rol in. Ook de factor werkdruk begint steeds vaker een factor te worden, er wordt steeds meer aandacht geschonken aan het oplossen van dit probleem. Een ergonomisch-verantwoordelijke werkhouding echter, blijkt telkens een onderschoven kindje. Medewerkers praten hier nog steeds niet vaak over, omdat ze de link niet zo snel leggen tussen hun werkomgeving en de klachten. Ze merken hooguit op dat ze niet lekker zitten. Steeds meer medewerkers durven hierover te praten maar de oplossingen vanuit het management zitten vaak in 'quick fixes' en te weinig lange termijn oplossingen.

**Q: Tijdens mijn onderzoek las ik dat de gemiddelde kantoormedewerker 77,0% van de werkdag zittend doorbrengt, en op een niet-werkdag 63,2% van de tijd zit. Zou je kunnen stellen dat er een zitcultuur heerst op kantoren? En ligt de oorzaak van het probleem wellicht bij een fundamenteel principe van hoe de kantoormedewerker haar werk uitvoert?**

A: Ja, ik denk zeker dat er een zitcultuur heerst. Vroeger is dit ontstaan vanuit *lean management*, waarbij alle werkprocessen zo snel mogelijk gedaan moesten worden. De oplossing was om het mensen zo makkelijk mogelijk te maken om hun werk te doen. Medewerkers kregen een bureau, een stoel, een prullenbak en een printer zodat ze al het werk zo snel mogelijk konden afhandelen. Hier zijn we eigenlijk nooit meer van afgestapt. We zijn inmiddels niet anders gewend. De omgeving van een individu heeft een ontzettend grote invloed op het gedrag. Het grootste deel van de taken die verricht worden in een kantooromgeving zijn computer-gerelateerd, en deze computer staat op een laag bureau, dus je gaat erachter zitten. Stel je zou de computer op een hoog bureau plaatsen, zoals een zit-sta-bureau, dan zouden kantoormedewerkers onbewust beginnen met staan.

**Q: Als er een probleem omtrent ergonomie blijkt te zijn wordt dit dus vaak opgelost met een quick fix. Maar het probleem ligt dus dieper. Is het management zich bewust van deze zitcultuur? En durft men dit uit te spreken?**

A: Ik weet niet of het een kwestie van durven is. Ik denk dat het grotendeels onwetendheid is. Ergonomie en een gezonde werkomgeving is een vak apart. Als ik aan werkgevers vraag in hoeverre ze bekend zijn met de Arbowet, een wetgeving voor alles rondom arbeidssomstandigheden, zijn ze hier vaak niet volledig van op de hoogte. Je kunt het ze dan ook niet geheel kwalijk nemen dat ze hier niet alles aan doen.

**Q: Je noemt de Arbowet. Als ik aan de Arbowet denk, denk ik aan werknemers in de bouw of andere fysiek-intensieve sectoren. In die sectoren wordt vaak streng gecontroleerd op ergonomie, terwijl er in kantooromgevingen van uit wordt gegaan dat het lichaam niet zo erg wordt belast. In hoeverre is de Arbowet belangrijk voor kantooromgevingen?**

A: Daar ligt precies de onwetendheid. Medewerkers in fysiek-intensieve sectoren hebben dynamische belasting op hun lichaam, waarbij kantoormedewerkers statische belasting ondergaan. Bij statische belasting worden de spieren evengoed belast maar worden niet bewogen. Een bouwvakker tilt bijvoorbeeld met zijn spieren en een kantoormedewerker zit een groot deel van de dag in dezelfde positie, de spieren zijn in beiden gevallen aangespannen. Doordat de Arbowet vaak geassocieerd wordt met dynamische belasting, wordt er van uit gegaan dat deze omstandigheden omtrent ergonomie niet op gaan voor kantooromgevingen. De arbeidsomstandigheden voor kantoormedewerkers zijn even relevant, maar ze worden vaak niet serieus genomen omdat men denkt dat kantoormedewerkers geen risico-groep vormen.

**Q: Kantoormedewerkers zitten dus lang en ondergaan statische belasting op hun spieren. Tijdens mijn onderzoek kwam ik regelmatig 'dynamisch zitten' tegen. Wat kun je me vertellen over dynamisch zitten en in hoeverre biedt dit een oplossing tegen de statische belasting van de kantoormedewerker?**

A: Het is allereerst belangrijk om een onderscheid te maken tussen dynamisch zitten en dynamisch werken. Dynamisch zitten houdt in dat de bureaustoel de inzittende volgt in zijn/haar zithouding, waarbij dynamisch werken meer is gefocust op de afwisseling tussen zitten, staan en bewegen tijdens de werkdag. Onder dynamisch werken vallen bijvoorbeeld de zit-sta-bureaus, wiebelkrukken en desk-bikes. Uit de tests die ik heb gedaan viel het me juist op dat het dynamisch zitten niet bevorderend werkt omdat kantoormedewerkers juist minder vaak zijn geneigd om uit hun stoel te komen. De oplossing ligt in het aanleren van gedrag waarbij op een efficiënte manier zitten, staan en bewegen voortdurend wordt afgewisseld over de werkdag.

**Q: Nou weten we dat de fysieke activiteit van een kantoormedewerker minimaal is in zittende houding. De fysieke activiteit vindt plaats bij beweging. Wat is dan nog de rol van het staand werken? Een kantoormedewerker komt alsnog niet aan beweging tijdens het stilstaan.**

A: Daarom instrueer ik mijn patiënten ook om niet langer dan een halfuur achter een zit-sta-bureau te staan. Staan, op zich, is ook heel statisch. Het voordeel dat staand werken met zich meebrengt is dat je gemakkelijker kunt overgaan naar een beweging dan dat je dit vanuit een zittende houding doet. Als een kantoormedewerker zichzelf aanleert om regelmatige af te wisselen tussen zitten en staan, is deze kantoormedewerker ook eerder geneigd om vanuit een staande positie af te wisselen naar beweging. Als je staat en de telefoon gaat, zul je eerder ijsberen tijdens het telefoongesprek, om een voorbeeld te noemen.

**Q: Ijsberend rondlopen tijdens een telefoongesprek, dat doet men onbewust. Het zou dus ideaal zijn om die fysieke activiteit te stimuleren in het onderbewustzijn?**

A: Ja, dat heet nudging. Zodra de afwisseling tussen zitten en staan is aangeleerd, merk je dat de zituren heel hard dalen. Omdat de kantoormedewerker vaak vanuit de staande positie overgaat in bewegen.

**Q: Als men niet bewust bezig is met het nastreven van fysieke activiteit, dan is het van belang dat dit gemeten wordt. Waarin kunnen we fysieke activiteit uitdrukken en wat zijn de benchmarks?**

A: We drukken het uit in METs (*Metabolic Equivalent of Task*), dit staat voor de hoeveelheid calorieën die worden verbrand bij het uitvoeren van een taak. De benchmarks lopen erg uiteen. De meest recente factsheet komt van het RIVM (Rijksinstituut voor Volksgezondheid en Milieu) waarin ze zitgedrag en beweegrichtlijnen hebben opgesteld. Ik adviseer zelf om tussen de 4 en 6 zituren op een werkdag aan te houden, afgewisseld met 2 tot 4 uur aan beweging. Vaak geven kantoormedewerkers aan dat dit niet haalbaar is, maar ik merk dat als de inrichting van het kantoor hierop is afgestemd dat het een realistisch streven is.

**Q: De ene kantoormedewerker gaat met het openbaar vervoer naar werk, terwijl zijn collega eerder opstaat om te gaan hardlopen en gaat vervolgens met de fiets naar werk. Ze verrichten vervolgens allebei hun werk zittend. Dien je bij het ergonomisch advies rekening te houden met de fysieke activiteit die opgedaan is buiten de werkdag om, waarbij er coulanter omgegaan wordt met zituren? Of spreek je ze allebei op dezelfde manier aan op hun zitgedrag?**

A: Het TNO (Toegepast Natuurwetenschappelijk Onderzoek) heeft aangetoond dat één uur sporten niet kan compenseren voor 8 uur zitten. Dit heeft er voornamelijk mee te maken dat je lichaam 8 uur lang non-actief is en dit is schadelijk. De ergonomische metingen dienen verricht te worden tussen het begin van de werkdag en het einde van de werkdag, hier valt veel meer winst te behalen. Als je nagaat dat een kantoormedewerker zo'n 66% van de dag zit en 29% van de dag lichte tot matige fysieke activiteit heeft, is het veel logischer om het probleem aan te pakken gedurende de werkdag, want daar zit het grootste deel van de zitactiviteit.

**Q: Kantoormedewerkers moeten dus een afwisseling tussen zitten, staan en bewegen aanleren. Wat voor soort metingen moeten we verrichten om de ergonomie op het kantoor te kunnen beoordelen en verbeteren?**

A: Ik meet het onderscheid in zitten, staan en bewegen en hierbij let ik op duur, los van het aantal stappen en calorieën. Door te letten op de duur van elke activiteit of inactiviteit kun je uiteindelijk patronen herkennen. Als je deze patronen in kaart kunt brengen kun je ook kijken naar waar je verbetering kunt aanbrengen. Je begint met bewustzijn van het gedrag bij de medewerker. Als je na een tijd meten bijvoorbeeld ontdekt dat je elke ochtend tussen 09:00u en 11:00u zit kun je je bedenken waardoor dat komt en zo dit ritme doorbreken.

**Q: Maar als je de duur van zitten, staan en beweging gaat bestuderen om hier een 'gedrag' uit te halen, ben je toch heel individueel bezig? Dat betekent dat elke kantoormedewerker een custom-made inzicht zal ontvangen, waar een custom-made gedragsinterventie in wordt aangeboden?**

A: Ja, de one-size-fits-all mentaliteit gaat hier niet op. Ieder mens is zo anders, en al helemaal als het op gedrag aankomt.

**Q: Mensen hebben gedrag, en gedrag bestaat uit ritmes. Als een kantoormedewerker elke dag van 09:00u tot 11:00u zit, zal hij/zij gewend zijn om tijdens dit moment geconcentreerd te werken. In hoeverre staan het nastreven van fysieke activiteit en productiviteit elkaar in de weg?**

A: Ik denk dat deze twee elkaar helemaal niet in de weg staan. Sterker nog, het zou zelfs bevorderend kunnen werken als je het custom-made houdt. Een gemiddelde spanningsboog is 45 minuten. Voor je gevoel kan dit veel langer zijn, maar mensen zijn er niet voor gemaakt om altijd optimaal te pieken. Heel veel medewerkers zitten anderhalf uur lang te werken, waarvan ze dus maar de helft van de tijd echt geconcentreerd zijn. Als je dit anderhalf uur in tweeën zou breken met een lichte pauze tussendoor, heeft de kantoormedewerker twee keer een spanningsboog van 45 minuten én beweging gehad. Deze beweging hoeft namelijk niet een grote wandeling te zijn, het halen van een kop koffie of een toilet-bezoek zou al voldoende beweging moeten zijn om weer geconcentreerd te kunnen werken. Een onderbreking van de *flow* hoeft niet per se te betekenen dat productiviteit wordt afgebroken.

**Q: Een oplossing zou dus zijn om een meting te verrichten waarbij de duur van het zitten, staan en bewegen in kaart gebracht worden. Deze inzichten worden vervolgens gedeeld met kantoormedewerkers zodat ze bewustzijn opdoen. Geloof je er in dat er puur door bewustzijn en inzichten een gedragsverandering gerealiseerd kan worden of moet er extra hulp bij komen?**

A: Ik ben van mening dat er een extra handje hulp nodig is. Ik heb de ervaring gehad dat kantoormedewerkers aan het begin van hun traject erg gemotiveerd zijn. Maar na een tijdje zakt de interesse in deze data weg en wordt er niks meer mee gedaan. Na verloop van tijd gaan deze medewerkers eerder een prestatie najagen dan het aanleren van ander gedrag. Gedragsverandering kost veel tijd, daarom doe ik ook trajecten van drie maanden. In deze trajecten creëeren we eerst inzichten en dan gaan we interventies uitproberen om tot gedragsverandering te komen. Ik merk dat bij het gebruik van data het vaak moeilijk is voor medewerkers om dit te vertalen naar acties. Je ziet het bijvoorbeeld bij mensen die meer willen gaan sporten. Ze gaan naar de sportschool en weten dat het werken naar een betere conditie pijn zal doen. Met dit dilemma in hun hoofd gaan ze naar de sportschool, slaan de volgende keer over en schrijven zich uiteindelijk uit. Het is namelijk moeilijk om oud gedrag te vervangen voor nieuw gedrag. Daar heb je een extra handje bij nodig omdat je zelf eerder de onmogelijkheden ziet, terwijl een specialist beter in zou kunnen zien waar de mogelijkheden liggen. Ook is het feit dat je gecontroleerd zult worden op je gedrag een stok achter de deur. Als dit proces vaak genoeg herhaald wordt, en uiteindelijk vanuit intrinsieke motivatie ontstaat, dan zal het gedrag blijven bestaan.

**Q: Er zijn dus veel factoren van invloed bij gedragsverandering. Je noemt nu ook motivatie, de bevestiging of de interventie wel of niet helpt en het zien van mogelijkheden of onmogelijkheden. B.J. Fogg stelt dat gedrag gelijk is aan de relatie tussen motivatie en vermogen. Valt zitgedrag op te lossen aan de hand van deze theorie?**

A: Het is iets gecompliceerder dan alleen motivatie en vermogen. Het ASE-model (Attitude, Social influence, Efficacy) van De Vries legt uit welke factoren invloed hebben bij gedragsverandering. Allereerst heb je de intentie om ander gedrag te vertonen. De sociale omgeving geeft ook aan dat dat gedrag wenselijk is. Het persoon denkt zelf ook dat het mogelijk is om de gedragsverandering te realiseren. Deze drie factoren vormen de start van gedragsverandering, intentie. Vervolgens komt het persoon in aanraking met mogelijke barrières en het wel of niet beheersen van benodigde vaardigheden, dit is competentie. Als dit is geslaagd zal het persoon het gewenste nieuwe gedrag vertonen, maar dan is het nog de vraag hoe lang hij/zij dit zal volhouden. Dat hangt af van beloningen of straffen. Het zou namelijk zo kunnen zijn dat het nieuwe gedrag niet rendabel genoeg is.

### Observatie Ben de Groot
Op het kantoor van de Amsterdamse digital design agency Fonk werkt Ben de Groot als lead Android developer. Ben de Groot heeft zich aangemeld als vrijwilliger voor ergonomische observaties op de werkplek. 

| Dag | Zitpercentage | Reactie Ben de Groot |
|:--|:-:|:--|:--|
| **maandag** | 72% | Ben vond het zitpercentage hoger dan verwacht, hij dacht dat hij meer had gestaan. Hij is zich bewust van een verminderde bloedsomloop bij langdurig zitten en geeft aan beboefte te hebben aan wat sport op de middag. |
| **dinsdag** | 76% | Ben gaf aan de dinsdag, ondanks dat hij percentueel meer heeft gezeten, een aangenamere dag vond wat betreft zitgedrag. |
| **woensdag** | 76% | Ben ging met last van zijn nek naar huis. Hij gaf aan dat dit werd veroorzaakt door zijn werk achter de computer. Hij gaf aan niet erg tevreden te zijn over zijn zitgedrag van woensdag. |
| **donderdag** | 82% | Hij gaf aan dat naarmate het einde van de week dichterbij komt, hij meer werk heeft en stress ondervindt. De meeste deadlines zijn altijd op het einde van de week. Hij verwacht veel te zullen zitten vandaag. |
| **vrijdag** | --% | Ben was afwezig op vrijdag.  |

### Interview Ben de Groot
De week na de observaties heb ik Ben geïnterviewd en hem vragen gesteld over zijn werkweek. Ik toonde hem alle zitinzichten van de week ervoor op een rij.

| Vraag | Antwoord |
|:--|:--|
| Zijn de resultaten van dit onderzoek verrassend voor jou? Waarom wel of niet? | Nee, ik had al verwacht dat mijn zitpercentages rond de 80% zouden zitten. Ik zie wel dat het op maandag wat lager lag, maar de rest van de week ligt het rond  de 80%. |
| Zou je deze inzichten vaker willen ontvangen? Waarom wel of niet? | Niet elke dag, dat is te frequent. Maar aan het einde van de week of maand een overzicht zou waardevol zijn. |
| Welke trend(s) zie je in de inzichten? | De percentages worden steeds hoger naarmate de week vordert en de velden zijn vaker rood naarmate de week vordert. Dit komt omdat ik aan het begin van de week veel meetings heb en later op de week steeds meer geconcentreerd aan het werk ben. |
| Is zitgedrag iets waar je aan wilt werken tijdens kantooruren? Zo ja, hoe zou je dit aanpakken? | Het is zeker iets waar ik aan wil werken. Ik gebruikte voorheen een timer-notificatie om me te helpen herinneren dat ik regelmatig pauze moet nemen, maar deze gebruik ik niet meer omdat de timers altijd ongelegen kwamen. |
| Heb je het idee dat deze inzichten helpen bij het stimuleren van betere ergonomie in kantooromgevingen? | Deze inzichten hebben me getoond dat ik vaak te lang zit, dus daar zal ik nu meer op letten. Maar het heeft me niet per se gestimuleerd om meer te bewegen op een dag. |
| Wie zouden deze inzichten mogen zien van jou? Wees specifiek in hoe vaak deze partijen inzichten mogen bekijken. | Mij zou het niet veel uitmaken wie deze inzichten zien. Ik kan me prima voorstellen dat anderen liever niet hebben dat collega's of werkgevers de data kunnen bekijken. |

## Inzichten

### Job Stories
bitch

